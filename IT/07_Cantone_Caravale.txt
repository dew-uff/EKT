Archeologia e Calcolatori
30, 2019, 93-107

«ARCHEOLOGIA E CALCOLATORI»
CLASSIFICAZIONE GEOGRAFICA E TEMATICA
PER LA CONDIVISIONE DELLA CONOSCENZA
1. Introduzione
Il trentesimo anniversario di «Archeologia e Calcolatori» ha offerto
l’occasione per considerare nuovamente il repository digitale dei contenuti
scientifici della rivista nell’ottica di programmare nuove strategie da adottare per arricchire la classificazione e la condivisione delle risorse testuali. La
creazione del repository degli articoli di «Archeologia e Calcolatori» (d’ora
in poi A&C) ha avuto infatti nel tempo non solo l’obiettivo di formare un
archivio di documenti, ma anche e soprattutto quello di fornire alla comunità scientifica una preziosa fonte di informazioni specialistiche accessibili e
connesse con altre informazioni presenti in rete, allineando così la rivista alle
più attuali tendenze internazionali verso la scienza aperta e il web semantico.
Il presente lavoro offre i primi risultati dell’applicazione ai testi di A&C
di strategie di webmapping secondo i criteri e la guida offerti dall’open source
international tool “Recogito” (https://recogito.pelagios.org/), insieme ad una
riflessione sulle tecniche di Social Network Analysis (SNA), originalmente applicate per esplorare e mettere in evidenza le connessioni tra temi archeologici
e tecnologie informatiche negli articoli della rivista editi nell’ultimo ventennio.
F.C., A.C.
2. Tag geografici per «Archeologia e Calcolatori»
2.1 Recogito
Per la mappatura geografica dei testi di A&C, al fine anche di consentire
il collegamento dei contenuti della rivista alle iniziative internazionali, la scelta
è caduta su Recogito “free online annotation tool and publishing platform”
(https://recogito.pelagios.org/), uno strumento che fornisce un ambiente per
annotare geograficamente testi, facendo riferimento a repertori controllati
(gazetteer) e facilitando in questo modo i collegamenti tra i dati online (Simon
et al. 2015). Recogito è usato soprattutto per progetti di mapping di toponimi
presenti nella letteratura antica, ma è stato perfettamente idoneo al nostro
lavoro sui testi della rivista: esso infatti consente, a partire da documenti inseriti in versione digitale, di identificare e segnalare quali siano i riferimenti
geografici presenti per poi andare a posizionarli su una mappa. Si tratta di uno
strumento di facile accesso, nel quale l’utente, una volta registrato, può caricare testi o mappe geografiche, selezionare i criteri di condivisione e annotare
93

F. Cantone, A. Caravale

stringhe di testo contenenti le informazioni geografiche. Il riconoscimento dei
toponimi avviene facendo riferimento ai gazetteer online, banche dati geografiche come Pleiades (https://pleiades.stoa.org/) o il Digital Atlas of Roman
Empire (http://dare.ht.lu.se/). I gazetteer stanno diventando uno strumento di
primo piano nelle discipline umanistiche digitali. Fornendo identificatori (URI)
stabili per i luoghi, consentono infatti l’aggregazione di dati provenienti da
diverse risorse digitali e svolgono un ruolo cruciale nel panorama dei Linked
Open Data permettendo la disambiguazione del termine geografico e facilitando l’analisi delle informazioni spaziali (Vitale, Beer 2019).
Il tool Recogito è stato sviluppato a partire dal 2014, come parte di
Pelagios Commons, un progetto europeo finanziato dalla Andrew W. Mellon
Foundation, finalizzato a creare strumenti e servizi utili all’interconnessione di
risorse storiche esistenti in rete partendo dai dati geografici (http://commons.
pelagios.org/). Attraverso Linked Open Geodata, Pelagios mette in connessione risorse digitali diverse «nella convinzione che questo approccio alla
geografia antica possa offrire agli studiosi, ma anche al pubblico interessato,
nuovi metodi di studio e visualizzazione dei dati annotati» (Tardella 2016).
Ad esempio, andando ad esplorare su Pelagios i siti di interesse archeologico, si troverà che in associazione ad un toponimo compariranno i riferimenti contenuti in alcune banche dati digitali, con una prevalenza di dati
epigrafici (Epigraphic Database Heidelberg), ma non solo (ad es. Onlineportal
der archäologischen Sammlungen der Karl-Franzens-Universität Graz; Fasti
online; The ANS collections database). La piattaforma introduce un approccio alla ricerca, particolarmente utile negli studi di archeologia, in cui il dato
geografico ha un ruolo preminente e il suo valore aumenterà certamente nel
tempo, se verranno incrementate le informazioni disponibili in consultazione.
2.2 La sperimentazione sui testi della rivista
Il paziente lavoro di analisi classificatoria proprio dell’archeologo è stato
utilizzato nel caso qui presentato non per lo studio di un sito o di una classe di
materiali, ma per indagare analiticamente alcuni dei testi editi in A&C. L’analisi
testuale è stata già sperimentata con successo in passato nell’ambito di alcuni
lavori di ricerca portati avanti nel nostro istituto CNR intorno alla metà degli
anni Novanta e indirizzati alla messa a punto di metodologie di indagine informatizzate mirate al recupero e alla sistematizzazione di dati contenuti all’interno
di documenti testuali, come diari di scavo manoscritti, rapporti di scavo editi e
documenti di archivio (cfr. ad es. Moscati et al. 1999; Barchesi et al. 2003).
Per questa prima fase di lavoro sui testi della rivista si è scelto di sperimentare due diversi tipi di mappature, una cronologica e l’altra tematica. La
prima ha considerato gli articoli pubblicati nelle ultime cinque annate edite
(2014-2018), mentre la seconda ha preso in esame una selezione di testi (editi
dal 1990), in cui si fa riferimento a siti etruschi. Per entrambe le casistiche la
94

Classificazione geografica e tematica per la condivisione della conoscenza

procedura di lavoro è stata analoga. I testi degli articoli della rivista in formato
.pdf sono stati singolarmente trasformati in formato .txt ed “emendati”, con
l’eliminazione di note e riferimenti bibliografici, che avrebbero fuorviato nella
selezione dei toponimi. Sono stati quindi importati sul tool Recogito in un
meta documento diverso per ogni numero della rivista e in uno per la selezione
che riguarda l’Etruria. In ogni meta documento, i singoli articoli rimangono
visibili nell’indice posto sulla barra di sinistra della pagina di lavoro. Si è
proceduto quindi a marcare con i tag geografici i toponimi 1 presenti nei testi
(nella selezione sull’Etruria ci si è limitatati ai soli siti etruschi), evidenziando
anche se si tratta di un nome riferito ad una realtà moderna (ad es. Università
di Pisa o Carta di Londra) o ad una realtà antica.
Recogito permette di visualizzare le annotazioni geografiche create nei
testi su mappe (per il n. del 2014 cfr. Fig. 1), dando la possibilità anche di
differenziarle per colore a seconda delle varie parti che compongono il meta
documento (nel nostro caso i singoli articoli di ogni numero della rivista:
Fig. 2) o a seconda di specifici tag loro attribuiti (nel nostro caso “ancient”
and “modern”: Fig. 3). Il risultato ottenuto è un indice analitico visuale dei
toponimi presenti nella rivista, dai quali è possibile accedere alla parte di testo
in cui si trova la loro citazione.
Per quanto riguarda la mappatura delle ultime cinque annate edite, la
copertura territoriale risultante è ampia, con una distribuzione in tutta l’area
mediterranea e oltre. Una dominanza è certamente rilevabile per i siti della
nostra penisola, con molte occorrenze anche per le due isole maggiori di Sicilia
e Sardegna, i cui territori negli ultimi anni infatti hanno conosciuto un fiorire
di iniziative e progetti a cui A&C ha dato ampio spazio. Ben presente anche
il Vicino Oriente e, per l’Europa occidentale, la Spagna.
Per quanto riguarda la mappatura tematica dedicata alla menzione di
siti etruschi, sono stati presi in considerazione circa cinquanta testi pubblicati
a partire dal 1990 ad oggi. La mappa dell’Italia a Fig. 4 mostra numerose
presenze, con alcuni toponimi decisamente prevalenti, a cui corrispondono
le cerchiature di dimensioni maggiori. I toponimi più menzionati risultano
Cerveteri (con oltre 120 menzioni) e Marzabotto (con circa 80), la cui prevalenza non è casuale, essendo entrambi siti oggetto di particolare attenzione
da parte della nostra rivista: il primo maggiormente negli anni passati per
le innovative ricerche svolte dal nostro istituto CNR nell’ambito del “Caere
Project” (cfr. ad es. Moscati 2001); il secondo soprattutto negli anni recenti
per le indagini legate al “Kainua Project”, finalizzato alla ricostruzione delle
strutture architettoniche di Marzabotto attraverso le tecnologie digitali più
innovative: al progetto è stato dedicato il numero 28.2 del 2017, nato come
1
La nazione di appartenenza è stata esclusa dalla marcatura perché intuitiva nella visualizzazione sulla mappa.

95

F. Cantone, A. Caravale

Fig. 1 – La mappa con la visualizzazione dei toponimi del numero edito nel 2014.

Fig. 1

Fig. 2 – La mappa con la visualizzazione dei toponimi del numero edito nel 2018. I colori differenti
indicano i toponimi
Fig. 2 presenti nei diversi articoli.

pubblicazione degli atti del convegno tenuto a Bologna nel 2017 in onore di
Giuseppe Sassatelli (Garagnani, Gaucci 2017).
Ricorrenti nei testi della rivista sono anche altri toponimi, come ad
esempio Tarquinia, Volterra e Orvieto, tutti con oltre 20 attestazioni. Si tratta
di siti che in modo diverso hanno avuto uno stretto legame negli anni con
progetti di informatica archeologica: Tarquinia per il progetto T.arc.h.na. (ad
es. Bagnasco et al. 2007); Volterra per il lavoro CNR sull’automatizzazione
delle urne etrusche (ad es. Moscati 1994); Orvieto per i lavori informatici
nati nell’ambito della convenzione tra l’ISMA e la Fondazione Faina (ad es.
Caravale 2016).
96

Classificazione geografica e tematica per la condivisione della conoscenza

Fig. 3 – La mappa con la visualizzazione dei toponimi del numero edito nel 2015. I colori differenti
indicano la differenziazione tra “modern” e “ancient”.

Fig. 3

Fig. 4 – La mappa con la visualizzazione dei siti etruschi.

Fig. 4

Una pagina dedicata alle mappe sviluppate con Recogito è stata inserita
nel sito web della rivista, così da rendere fruibili i risultati agli utenti interessati. L’indice visuale esplora i contenuti di A&C in modo analitico, rendendoli
fruibili in uno strumento di consultazione funzionale per trovare rapidamente
e facilmente le informazioni geografiche presenti nei numeri della rivista. I
metadati del repository sono arricchiti così di ulteriori informazioni al fine di
migliorarne le possibilità di utilizzo per l’analisi scientifica e per l’interazione
con altri progetti digitali.
A.C.
97

F. Cantone, A. Caravale

3. Nuove analisi sul repository di «Archeologia e Calcolatori»
Nel 1999 in occasione del decimo anniversario della rivista, era stato
proposto uno studio di carattere statistico sugli articoli editi nel primo decennio per analizzare la distribuzione numerica dei contributi, i principali temi
trattati e la loro evoluzione nel corso del primo decennio (Moscati 1999).
Partendo da questa impostazione, l’occasione del terzo decennale ha offerto
lo spunto per una nuova indagine che tenta di incrementare ulteriormente le
possibilità di analisi sul repository, arricchendo la descrizione del campione
attraverso le tecniche di Social Network Analysis (SNA) e le possibilità di
visualizzazione da essa offerte 2.
L’interesse si è incentrato sugli articoli editi nell’ultimo ventennio, proponendosi attraverso la SNA di offrire un più approfondito studio dei temi
e delle tecnologie trattati e, al contempo, di individuare elementi utili per
orientare nel futuro la classificazione delle risorse testuali presenti nel repository digitale e per favorire il riuso e l’analisi dei contenuti sia all’interno del
repository stesso, sia in collegamento con le basi di conoscenza disponibili
attraverso la rete. In questa maniera la banca dati di A&C si configura come
un prezioso archivio tematico nell’ambito delle Digital Humanities che si
connette in maniera sempre più articolata alle altre fonti di sapere in rete
nella prospettiva della società della conoscenza (Barchesi 2005; Caravale,
Piergrossi 2012; Moscati 2012, 2017).
L’indagine del 1999 si era avvalsa di un sistema di classificazione del
repository basato su un incrocio di due set di categorie che individuano rispettivamente i contenuti archeologici e gli approcci metodologici e informatici,
secondo una codifica che nel tempo ha subito solo poche variazioni per rispecchiare le evoluzioni disciplinari 3 (Moscati 2009). La scelta di impostare
la classificazione del repository su tali categorie ha consentito di proporre
non solo analisi della consistenza numerica degli articoli per tema, ma anche
dell’incrocio delle classi di tipologia informatica e tematico-disciplinari, e
dunque di trarre elementi di riflessione sulle interazioni tra archeologia e
informatica e sulla loro evoluzione nel tempo.
2
Questo lavoro si colloca in una più ampia riflessione sull’applicazione della SNA in archeologia avviata, con la direzione del prof. Massimo Marrelli, Rettore emerito dell’Università degli Studi
di Napoli “Federico II”, nell’ambito del progetto Or.C.He.S.T.R.A. (Cantone et al. 2014, 2015)
e oggetto di trattazione in un contributo più ampio che sarà pubblicato in questa stessa rivista.
3
La classificazione, grazie alla quale il repository è oggi consultabile nel sito web della rivista
al link Search, è così suddivisa: A) Classi tematico-disciplinari: 1) Archaeometry; 2) Classification
of archaeological finds; 3) Cultural Resource Management; 4) Data dissemination and education;
5) Conservation and restoration; 6) Epigraphy and numismatics; 7) Survey and excavations; 8)
Geoarchaeology; 9) Theoretical and methodological problems. B) Classi di tipologia informatica: 1)
History of applications and research projects; 2) Data encoding and metadata; 3) Database; 4) GIS and
cartography; 5) Computer graphics, Image processing, CAD; 6) Multimedia and web tools; 7) Remote
Sensing; 8) Simulation and Artificial Intelligence; 9) Statistics; 10) Virtual Reality and 3D modelling.

98

Classificazione geografica e tematica per la condivisione della conoscenza

Fig. 5 – Ordinamento degli articoli nelle classi tematico-disciplinari e della tipologia informatica.

Il set di dati relativo agli ultimi due decenni è costituito da 449 articoli
pubblicati nei numeri della rivista editi dal 2000 al 2018 ai quali si aggiungono
227 articoli editi nei dieci supplementi tra il 2007 e il 2018, per un totale di
676 unità di indagine. Infatti, dal momento che a partire dal 2007 la rivista si
è arricchita della serie dei supplementi, si è ritenuto opportuno trattare tutti i
contributi come un insieme omogeneo. Dal campione sono esclusi i testi non
sottoposti a classificazione, quali prefazioni, premesse, introduzioni, note a
margine, recensioni e rassegne bibliografiche.
Anzitutto, si è voluto indagare se si evidenziasse un diverso orientamento
tra i contenuti della rivista e quelli dei supplementi (Fig. 5). Due dati sono
risultati interessanti: dal punto di vista della classificazione tematico-disciplinare nei supplementi si riscontra un numero consistentemente maggiore di
contributi dedicati al Cultural Resource Management e alla disseminazione
dei risultati della ricerca archeologica; dal punto di vista informatico, nella
rivista si evidenzia la presenza costante di contributi riguardanti l’applicazione
delle tecniche statistiche, tema poco presente, invece, nei supplementi. Il primo
99

F. Cantone, A. Caravale

dato rispecchia la progressiva attenzione nella riflessione scientifica verso ambiti più specificamente applicativi come quelli della gestione e della fruizione
del patrimonio culturale, con il coinvolgimento di istituzioni diverse come
soprintendenze, università, centri di ricerca, e l’organizzazione di momenti di
riflessione monografici dedicati al tema dell’open science, che hanno trovato
sede editoriale più idonea nei supplementi. Nel secondo caso, la rivista ha
sempre rivolto particolare attenzione all’evoluzione dei metodi quantitativi in
archeologia, che già negli anni Novanta mostra il sedimentarsi degli studi e lo
spostamento verso applicazioni più segnatamente qualitative (Moscati 1996).
In generale, rispetto al primo decennio, l’analisi della distribuzione delle
classi tematico-disciplinari pone in luce in ambedue i campioni la diminuzione degli articoli dedicati a riflessioni generali e di carattere metodologico,
a fronte di un crescente interesse per il Cultural Resource Management e
per la diffusione e disseminazione dei dati. Maggiore risulta anche il numero di progetti dedicati alla ricerca sul campo e, come aspetto più specifico,
aumentano i contributi incentrati sul trattamento delle fonti documentarie,
in particolare quelle epigrafiche. Per quanto riguarda l’aspetto informatico,
si registra un decremento rispetto al primo decennio degli studi sulla storia
delle applicazioni e un maggior focus sull’applicazione delle tecniche 3D e
della realtà virtuale, che sposta dunque l’asse delle applicazioni in direzione
della valorizzazione del dato visuale.
Questi dati offrono, dunque, una rappresentazione dell’evoluzione storica
cui si assiste negli ultimi decenni di studi sulle interazioni tra ambito informatico e ambito umanistico, in cui alla fase di accesa discussione e riflessione
sullo status e sull’inquadramento disciplinare segue un progressivo e diffuso
riconoscimento della compenetrazione tra le due aree del sapere. Il focus
dell’attenzione si sposta, quindi, sui risultati delle applicazioni informatiche
in settori chiave della disciplina archeologica come quello delle ricerche sul
campo. Parallelamente, alcuni ambiti applicativi assumono tale rilievo da
incentivare momenti di riflessione specifica ad essi dedicati: è il caso dei musei virtuali così come della gestione e pianificazione della filiera di approccio
al patrimonio culturale e delle sperimentazioni finalizzate alla fruizione dei
beni archeologici.
F.C.
4. Prime applicazioni della SNA al repository di «Archeologia e
Calcolatori»
Per evidenziare ulteriori relazioni in maniera immediatamente percepibile
si è invocato l’impiego della Social Network Analysis (SNA). La SNA s’incentra
sulle relazioni tra entità sociali (“attori” o “nodi”). Entrambe le definizioni
di “nodi” e “relazioni” dipendono dagli scopi dell’analisi: mentre nelle prime
100

Classificazione geografica e tematica per la condivisione della conoscenza

formulazioni teoriche i nodi rappresentavano prioritariamente individui,
gruppi, unità sociali collettive, oggi essi sono stati utilizzati anche per rappresentare categorie logiche di indagine. Esiste una vasta casistica di possibili
collegamenti tra i nodi, ad esempio di natura fisica, formale, comportamentale,
etc. I nodi possono rappresentare due diversi insiemi di entità per esplorare
le relazioni che tra essi intercorrono; in questo caso la rete si definisce come
“bimodale” (Wasserman, Faust 1994). Nel caso in esame si sono impostate
due successive analisi: nella prima i nodi rappresentano gli articoli e le classi
(sia della tipologia informatica sia di quella tematico-disciplinare), mentre le
relazioni indicano gli ambiti tematico-disciplinari trattati e le tecnologie impiegate; nella seconda analisi i nodi rappresentano le categorie della tipologia
informatica e di quella tematico-disciplinare, mentre le relazioni evidenziano
i rapporti che tra esse intercorrono.
La rappresentazione delle reti è basata sulla teoria dei grafi, sulle sociomatrici e sulle sociometriche. Una volta che una rete è stata costruita, i ricercatori
possono introdurre diverse metriche e svolgere varie misurazioni sui nodi,
gruppi di nodi o sull’intera rete. Negli ultimi decenni la SNA è stata applicata
in un vasto ambito di studi, che va dalle scienze sociali e del comportamento,
all’economia, alla psicologia e all’antropologia. In archeologia, sebbene un
interesse pionieristico nei confronti dei modelli di rete si riscontri già negli
studi di Gardin nel 1961 (Gardin, Garelli 1961; cfr. Moscati 2014) e di
Clarke nel 1968 (Clarke 1968), è solo nelle ultime due decadi, soprattutto in
ambito anglosassone, che emerge una forte attenzione sulla SNA come metodo
di ricerca archeologica (Hodder 2012; Brughmans 2013; Knappett 2013).
In archeologia la SNA può anche essere usata, come in molte altre discipline, per analizzare le forme di collaborazione tra ricercatori e istituzioni nel
settore culturale – per esempio la crescente densità di collaborazioni all’interno
della comunità di ArcheoFOSS (Costa, Palombini 2013); o le caratteristiche della rete di istituzioni culturali in Campania studiata dall’Osservatorio
Culturale DATABENC (Marrelli, Del Monte 2017) – ma il suo scopo
principale è quello di analizzare i fenomeni archeologici: dal momento che
nello scenario contemporaneo lo studio dell’archeologia comprende l’analisi
di enormi quantitativi di dati eterogenei, la SNA può supportarne la comprensione evidenziando relazioni altrimenti nascoste. Una volta costruita la
rete, la visualizzazione e l’analisi delle relazioni offrono nuove informazioni
all’interpretazione archeologica o aprono nuovi interrogativi. Questo tipo di
ricerca supporta l’esplorazione di pattern di interazioni e i loro cambiamenti
nel tempo e nello spazio. Ne consegue che gli ambiti applicativi elettivi in
archeologia sono quelli di natura spaziale e geografica nonché gli studi sulla
distribuzione ed evoluzione di aspetti culturali e sull’economia del mondo
antico. Un esempio di come il modo in cui le reti evolvono nel tempo e
nello spazio possa essere utilizzato per modellare l’evoluzione culturale è
101

F. Cantone, A. Caravale

Fig. 6 – Rete dei contributi in rivista e supplementi 2000-2018.

l’approccio al patrimonio nello scenario della smart city proposto nel progetto
Or.C.He.S.T.R.A. (Cantone et al. 2014).
Nell’ambito del campione indagato, la prima rete realizzata consente di
visualizzare la centralità dei temi trattati e delle tecnologie utilizzate in base al
numero di articoli di A&C che presentano relazioni con questi nodi (Fig. 6).
Inoltre, sia pure in maniera ancora embrionale, dalla rete si possono evincere
i collegamenti tra classi di tipologia informatica e classi tematico-disciplinari e
percepire visivamente le attestazioni di ogni coppia nell’insieme degli articoli
presi in esame, secondo una precisa quantificazione numerica. Al fine di indagare
l’evoluzione nel tempo delle relazioni tra i diversi temi, si sono create visualizzazioni selettive dei seguenti sottoinsiemi: articoli in rivista, articoli in supplementi, articoli in rivista dal 2000 al 2009, articoli in rivista dal 2010 al 2018.
A questo livello, però, non si sono evidenziate sostanziali evoluzioni nella struttura della rete (ad es. in termini di densità della rete e di coesione della stessa).
Tra le possibili tipologie di struttura della rete (small world, gerarchica,
scale free, etc.), la struttura analizzata si configura in entrambi i periodi come
uno “small world” (Watts, Strogatz 1998). Questo fenomeno conferma il
dato che emerge in letteratura che mostra come tutte le reti di ricerca scientifica si configurino come “small world” (Ebadi, Schiffauerova 2015). Si
tratta, infatti, di una tipologia di rete, caratterizzata da alto coefficiente di
aggregazione e da pochi gradi di separazione, che permette di raggiungere
qualunque posizione da qualsiasi altra in pochi passi e che, dunque, ha una
capacità di diffondere segnali velocemente e in maniera efficace.
102

Classificazione geografica e tematica per la condivisione della conoscenza

Fig. 7 – Rete delle classi di tipologia tematico-disciplinari e della tipologia informatica 2000-2018.

Per approfondire l’indagine, si utilizza la misura della “forza” del collegamento tra classi. Una misura di forza elevata rappresenta un numero elevato
di articoli che utilizzano congiuntamente una tecnologia per un particolare
settore applicativo. In particolare, la visualizzazione come attributo di spessore del collegamento tra categorie evidenzia la consistenza delle differenti
co-occorrenze di classi delle diverse tipologie (Fig. 7). La relazione tra l’uso
dei GIS e le ricerche sul campo emerge in questo modo in maniera molto
chiara; questo però non è il solo collegamento che si evidenzia, perché l’uso
dei GIS è correlato anche con il settore del Cultural Resource Management
e le ricerche sul campo con le applicazioni delle tecniche di visualizzazione
scientifica; anche il rapporto tra diffusione dei dati e applicazioni web e multimediali trova conferma attraverso un collegamento molto “forte”, mentre le
banche dati e gli studi di statistica si mostrano come strumenti complementari
sufficientemente forti nella classificazione dei materiali archeologici.
Il confronto tra i due sottoperiodi evidenzia il rafforzamento della relazione tra le attività di survey e di scavo archeologico e le tecniche di realtà
virtuale e di rilievo 3D negli studi pubblicati tra il 2010 e il 2018. Questo
fenomeno era già stato notato in uno studio volto all’analisi testuale tramite
tecniche di analisi esplorativa dei dati (Camiz, Moscati 2015). In particolare, l’Analisi delle Corrispondenze, utilizzata per individuare occorrenze o
sequenze di forme lessicali a testimonianza dell’evoluzione della terminologia
specialistica nel settore dell’informatica archeologica, aveva posto in evidenza l’applicazione dei GIS in associazione con le classi “Statistics”, “Virtual
Reality and 3D Modelling”, “Remote Sensing”, and “Multimedia and web
103

F. Cantone, A. Caravale

tools”, quale sintomo di un approccio maggiormente integrato allo studio
della componente spaziale delle ricerche archeologiche.
Concentrandosi sull’ultimo decennio di pubblicazione della rivista è
stata realizzata una cluster analysis con metodo gerarchico. Il primo cluster
rappresenta le classi della tipologia informatica che sono simili in termini di
numero di articoli e campi applicativi. La seconda rappresentazione evidenzia
le classi tematico-disciplinari che sono simili in termini di numero di articoli
e uso di tecnologie. Si sono inoltre calcolate le distanze geodetiche tra i nodi
che rappresentano le classi tematico-disciplinari e quelli che rappresentano le
classi della tipologia informatica. In prima approssimazione queste distanze
possono indicare la probabilità con cui una data tecnologia si possa “espandere” verso una determinata area di ricerca archeologica.
Nella SNA, quanto minore è la distanza tanto più probabile è l’utilizzo
di una tecnologia da parte di un ambito disciplinare: una distanza geodetica
pari a 1 significa che la tecnologia è già utilizzata, mentre una distanza geodetica pari ad esempio a 3 implica che ci siano tre relazioni tra i due nodi;
questo vuol dire che una certa tecnologia viene al momento utilizzata in un
settore della ricerca archeologica, che usa anche un’altra tecnologia che a sua
volta costituisce un’applicazione di un ulteriore settore della ricerca. L’ipotesi
sottostante è che due campi di ricerca che condividono l’utilizzo di una data
tecnologia trovino entrambi un vantaggio nel suo uso. Ad esempio, la distanza
geodetica tra gli studi di epigrafia e le tecniche di realtà virtuale è pari a 3
(che nella nostra matrice è il massimo valore) e ciò permette di ipotizzare che
la probabilità che in futuro ci sia un utilizzo di queste tecniche in epigrafia
è sufficientemente bassa. D’altro canto il settore del Cultural Resource Management utilizza intensivamente i GIS. La vicinanza geodetica tra gli studi
di epigrafia e quelli inerenti al Cultural Resource Management ci consente
di ipotizzare che l’utilizzo di GIS possa essere adottato più facilmente dagli
studi di epigrafia. Questo è confermato dalla realtà dei fatti, che negli ultimi
anni fa registrare la realizzazione di Atlanti digitali per la geolocalizzazione
delle testimonianze archeologiche prese in esame (cfr. ad esempio il caso del
progetto PAThs. An Archeological Atlas of Coptic Literature: http://paths.
uniroma1.it/).

5. Considerazioni e prospettive
Questo contributo ha inteso offrire spunti di riflessione su nuove possibilità di uso del repository di A&C come un ricco patrimonio informativo
tematico in costante accrescimento nell’ambito delle Digital Humanities. In
tal senso sono state esplorate le prospettive di analisi legate al sistema di
classificazione adottato dalla rivista e ai suoi possibili arricchimenti. Da un
104

Classificazione geografica e tematica per la condivisione della conoscenza

lato, infatti, è emersa la possibilità di avvalersi di strumenti standard e aperti
per incrementare la georeferenziazione dei dati del repository attraverso l’uso
di uno strumento quale Recogito, sviluppato nell’ambito del progetto Pelagios. Dall’altro sono state sperimentate le possibilità di indagine introdotte
dall’impiego originale di tecniche di Social Network Analysis per rendere più
immediatamente visibili i collegamenti tra i temi trattati nella rivista.
Le analisi condotte indicano che il sistema di classificazione della rivista
conferma la sua validità per supportare analisi sui contenuti del repository
e che nuove prospettive sono legate ad ipotesi di arricchimento; espansioni
della classificazione sia in termini tematici, abbracciando l’ambito geografico o
anche quello cronologico, sia in termini di granularità, adottando ad esempio
un sistema a tag multipli, possono impattare positivamente sul futuro uso
dei contenuti del repository per finalità di studio e ricerca, nonché per il loro
collegamento con ulteriori banche dati nella prospettiva della società della
conoscenza.
F.C., A.C.
Francesca Cantone
Parco Archeologico di Ercolano
Ministero per i Beni e le Attività Culturali e per il Turismo
francesca.cantone@beniculturali.it
