Cavirani.qxd

04/01/2011

12.34

Pagina

153

Informatica e diritto, XXXV annata, Vol. XVIII, 2009, n. 2, pp. 153-160

Accesso aperto e risorse giuridiche:
problemi aperti e confronti
SONIA CAVIRANI*
SOMMARIO: 1. Introduzione – 2. Il mercato editoriale giuridico – 3. Il ruolo delle riviste
giuridiche – 4. Confronto con le esperienze straniere – 5. Il problema della conservazione

1. INTRODUZIONE
L’Open Access è entrato con forza e vigore anche nelle Università italiane, nonostante resistenze e ostacoli che i bibliotecari verificano quotidianamente; tuttavia è ormai chiaro che le previsioni pessimistiche di chi sosteneva che l’impegno preso dalla Comunità accademica italiana a Messina
sarebbe rimasta nel novero delle buone intenzioni non si sono avverate
affatto1. Molti Archivi istituzionali stanno nascendo, sia pure alimentati in
gran parte dalle tesi di dottorato, i cui dati e matadati non poche Università
hanno deciso di trasmettere in modalità automatica alle Biblioteche
Nazionali di Roma e Firenze, dando seguito tra l’altro alle “Linee guida per
il deposito delle tesi di dottorato negli archivi aperti”, elaborate dal Gruppo
di lavoro sull’Open Access della Commissione Biblioteche CRUI2.
In questo contesto fluido e dinamico rimane stabile invece in Italia la
diffidenza delle discipline giuridiche verso l’Open Access. Molte sembrano
essere le cause: la letteratura giuridica non esce dai confini dell’Accademia

* L’Autrice è responsabile del sistema bibliotecario dell’Università degli Studi di Camerino.
1

Nel corso del convegno “Gli Atenei italiani per l’Open Access: verso l’accesso
aperto alla letteratura di ricerca”, tenutosi a Messina nei giorni 4 e 5 novembre 2004, è
stato elaborato un documento italiano a sostegno della Dichiarazione di Berlino sull’accesso aperto alla letteratura accademica, sottoscritto dai responsabili di molte Università.
2 La procedura consente agli atenei italiani di adempiere agli obblighi del deposito legale
(comma 11 dell’art.6 del d.m. 224/99) tramite harvesting automatico dei dati e dei metadati
delle tesi di dottorato di ricerca, che potranno essere gestite in tempi rapidi dalle Biblioteche
Nazionali e consultate in full text secondo le modalità concordate con gli autori. La procedura è stata implementata e sperimentata nell’ambito del progetto “Magazzini digitali” e può
essere adottata da tutti gli atenei che raccolgono le tesi di dottorato in un archivio aperto
compatibile con il protocollo di interoperabilità OAI-PMH, secondo le raccomandazioni
contenute nelle Linee guida per il deposito delle tesi di dottorato negli archivi aperti.

Cavirani.qxd

04/01/2011

12.34

Pagina

154

Informatica e diritto / Atti della Tavola Rotonda “Istruzione, ricerca, Open Access”

154

ed ha una circolazione legata alle procedure concorsuali3; la pubblicazione
in riviste cartacee sembra dare una maggior garanzia di qualità e serietà, non
possedendo i giuristi italiani in generale la cultura del peer review e rifiutando
quindi l’idea che una rivista on line e magari ad accesso aperto possa avere
una dignità equivalente, nonostante esistano realtà internazionali di grande
rilievo scientifico; non vi è inoltre un’abitudine consolidata alla fruizione
gratuita delle fonti giuridiche come avviene invece nella maggior parte degli
altri paesi e per tale motivo non vi è una valutazione corretta dei costi rilevanti di cui la comunità si deve far carico per accedere all’informazione.
2. IL MERCATO EDITORIALE GIURIDICO
Il mercato editoriale italiano che si occupa di diritto vede pochi attori, tradizionalmente attivi nella pubblicazione di monografie e riviste, ma impegnati da tempo anche nell’elettronico con l’offerta di banche dati di grande respiro, come De Jure della casa editrice Giuffrè e Sistema Leggi d’Italia della
Wolters Kluwer, già Leggi d’Italia della De Agostini; tali banche dati comprendono legislazione italiana e comunitaria, giurisprudenza e dottrina, in
forme diverse e con progetti di grande ampliamento dell’offerta totale4, che
tendono a differenziare un’offerta abbastanza simile e testimoniano processi
di aggregazione editoriale. Il successo nel tempo di questi prodotti è sicuramente attribuibile al fatto che non è facile accedere in modalità free a tutta la
legislazione italiana vigente in quanto la Gazzetta Ufficiale continua sostanzialmente ad essere consultabile solo a pagamento, oltre gli ultimi 60 giorni in
forma gratuita e tramite il servizio Guritel, ed il progetto Normattiva, tendente a risolvere il problema del diritto all’informazione legislativa gratuita come
principio democratico, ha un piano di sviluppo ancora non completato5.

3

La c.d. monografia rimane il perno intorno al quale si giudicano gli aspiranti a cattedra; seguono nella valutazione i contributi definiti lavori minori, come vengono giudicati saggi e articoli.
4 De Jure contiene da poco tempo circa 40 riviste Giuffrè a testo pieno in formato
pdf con una copertura temporale che risale al 2001; Sistema Leggi d’Italia ha di recente
proposto una sezione dedicata alla manualistica edita da Utet Giuridica, Cedam e Ipsoa,
con lo slogan “La prima biblioteca che ti segue ovunque”.
5 Normattiva (http://www.normattiva.it) è l’evoluzione del progetto “Norme in
rete”; è una banca dati testuale in cui sono memorizzati tutti gli atti normativi numerati


Stesso problema presenta la consultazione del portale Italgiureweb,
comprendente banche dati di giurisprudenza, dottrina e legislazione della
Corte di Cassazione, accessibili gratuitamente solo per giudici e avvocati
e a pagamento secondo fasce diverse per privati ed enti pubblici; al contrario le sentenze della Corte Europea e della Corte Europea dei diritti
dell’uomo sono liberamente disponibili on line per tutti6 e ciò viene spesso citato come esempio positivo di accesso democratico all’informazione.
Il contesto si è però arricchito di una risorsa dichiaratamente no profit
come Infoleges, cui hanno aderito nel corso degli anni molte Università
italiane, che pagano una quota annuale di abbonamento avente lo scopo
di contribuire alla sostenibilità economica del progetto, cresciuto considerevolmente e divenuto uno strumento fondamentale per gli utenti delle
biblioteche giuridiche nonché un concorrente temibile per gli altri prodotti commerciali che si occupano di informazione legislativa e giurisprudenziale. Infoleges è definibile in sostanza come un Progetto di ricerca
scientifica, denominato “Open Community Giuridica”, senza fini di
lucro, promosso dall’Università di Roma “La Sapienza”, rivolto alle
Università italiane e alle amministrazioni pubbliche. Principali obiettivi
dichiarati sono: la pubblicazione gratuita di articoli, contributi e commenti dottrinali direttamente collegati ai documenti normativi presenti
sul sito da parte degli aderenti al progetto e la digitalizzazione di documenti legislativi e normativi, di banche dati legislative storiche e scientifiche, nonché di collezioni di riviste giuridiche7. L’abbonamento a
Infoleges permette l’accesso anche alla banca dati del CNR chiamata
DoGi, che offre dal 1970 riferimenti bibliografici e abstract di 250 periodici giuridici: progetto a lungo disponibile in modalità gratuita, ma
costretto da difficoltà economiche a consorziarsi con Infoleges, a riprova

pubblicati in Gazzetta Ufficiale dal 1946 ad oggi. Il progetto è articolato in varie fasi e
ne è previsto il completamento per il 2014.
6 ItalgiureWeb (http://www.italgiure.giustizia.it) è un sistema di ricerca basato su
interfaccia web, che consente la consultazione delle banche dati di giurisprudenza, dottrina e legislazione del CED della Corte di Cassazione.
7 La banca dati contiene normativa italiana, regionale, UE; giurisprudenza amministrativa, UE (Corte di giustizia); pareri del Consiglio di Stato; GU (serie generale e 4.
serie speciale-Concorsi); codici; contratti collettivi di lavoro.


Informatica e diritto / Atti della Tavola Rotonda “Istruzione, ricerca, Open Access”

che anche le esperienze open access devono essere sostenibili per consentirne lo sviluppo nel tempo.
3. IL RUOLO DELLE RIVISTE GIURIDICHE
Nel mondo informativo giuridico le riviste occupano uno spazio particolare; infatti, a parte le pubblicazioni di impostazione pratico-legale utilizzate dai professionisti nella quotidianità lavorativa, sono spesso legate
all’ambiente accademico e rappresentano il prodotto della ricerca giuridica italiana, dove è consolidata l’abitudine alla valutazione dei soli contributi
pubblicati in forma cartacea ai fini delle progressioni di carriera, come è
del resto previsto da una normativa ancora vigente: la difficoltà di utilizzare il meccanismo dell’Impact Factor, che tra luci ed ombre rimane ancora oggi in Italia la cifra caratteristica della valutazione delle pubblicazioni
scientifiche, deriva dalla quasi totale assenza di titoli italiani nel repertorio
ISI. Tale assenza è determinata da vari fattori, tra cui non secondaria è l’assenza del meccanismo del peer review, come già si accennava, che si somma
certamente a differenze formali determinate dalla mancanza di indici e
abstract in lingua inglese: in questo contesto, le tradizionali diatribe accademiche fra giuristi ( ma anche umanisti) e scienziati si ravvivano in occasione di momenti legati alla valutazione e alla distribuzione di risorse. È
indubbio tuttavia che gli ordinamenti giuridici siano di per sé nazionali e
differenti tra di loro, per cui diventa difficile applicare meccanismi di verifica dei prodotti della ricerca utilizzando parametri e strumenti attivi invece in campi che hanno diffusione e interesse internazionali e trasversali. La
diffidenza verso l’uso dell’elettronico non ha impedito la nascita di alcuni
periodici giuridici ad accesso aperto, il cui numero rimane tuttavia modesto: una verifica al sito DOAJ8 restituisce infatti solo 4 titoli italiani classificati come Law subject titles; altre riviste sono disponibili gratuitamente
in internet, ma sembrano non avere gli stessi requisiti di controllo della
qualità delle informazioni, che dovrebbero essere l’aggiornamento e la
completezza delle informazioni, l’autorevolezza degli autori, la navigabili-

8 DOAJ (http://www.doaj.org) è la più importante directory di periodici scientifici open
access e definisce il proprio obiettivo con “to increase the visibility and ease of use of open access scientific and scholarly journals thereby promoting their increased usage and impact ”.


tà e accessibilità del sito web che ospiti la rivista9, senza dimenticare la presenza di abstract e di un archivio storico.
4. CONFRONTO CON LE ESPERIENZE STRANIERE
Il confronto con alcune esperienze straniere è ricco di stimoli e di suggestioni; in particolare risulta interessante osservare quello che sta succedendo nelle Facoltà di Giurisprudenza degli Stati Uniti, dopo l’avvento
dell’Open Access nell’editoria accademica. Nel novembre del 2008 i direttori di biblioteca delle più importanti Law Schools americane si riunirono a
Durham presso la Duke University per approfondire il tema dell’accesso
aperto alle riviste giuridiche ed in tale occasione fu firmato il Durham
Statement on Open Access to legal Scholarship10, che invitava tutte le Facoltà giuridiche a pubblicare le loro riviste in formato elettronico, con l’impegno a
garantire formati stabili e aperti. Le riviste giuridiche delle Università americane sono molto diverse dalle riviste italiane, infatti hanno tradizionalmente redazioni composte da studenti, responsabili di tutto il processo
editoriale, a partire dalle scelta degli articoli: questa prassi per noi inconsueta risale alla seconda metà dell’800, quando una riforma degli studi universitari individuò tale innovazione come elemento proficuo e fecondo
per una buona didattica del diritto. Di conseguenza tutte le Law Schools si
dotarono di riviste giuridiche, alcune delle quali acquisirono prestigio e
autorevolezza anche oltreoceano; a distanza di un secolo è possibile fare
un bilancio economico di tale esperienza ed infatti i promotori del Durham
Statement, hanno motivato il loro progetto con il diminuire costante dei
budget delle Facoltà e con la necessità di far fronte ai rilevanti costi editoriali, non abbastanza supportati dagli abbonamenti e dalle relative royalties.
L’obiettivo dichiarato è quello di migliorare l’educazione giuridica, aumentare la disseminazione della letteratura legale, utilizzare formati aperti e stabili, tanto da non stampare più e da convincere le biblioteche a non acquistare riviste in formato cartaceo: ad una motivazione economica, che comprende anche l’impossibilità di sostenere i costi di versioni on line e a stampa di medesime riviste, si aggiunge la preoccupazione di dover garantire

9 Il tema è affrontato in G. ZICCARDI, Il sito Web Giuridico, Modena, Mucchi, 2001.
10 Vedi http://cyber.law.harvard.edu/publications/durhamstatement.


spazi sempre più capienti per archiviare materiali che tendono ad aumentare considerevolmente. Si invitano dunque le Facoltà di diritto ad organizzare repositories dove archiviare i prodotti della ricerca e le biblioteche ad
usare metadati standard per catalogare tutti gli articoli, al fine di assicurare l’indicizzazione ad accesso aperto della letteratura giuridica; l’ultimo
comma dello Statement invita infine gli autori a riservare il copyright delle
proprie opere alle Facoltà di appartenenza.
A più di un anno di distanza dalla firma collettiva del Durham Statement,
Richard Danner, promotore principale del progetto, ha fatto il punto
della situazione, mettendo in evidenza come alcuni bibliotecari ed esperti della informazione giuridica abbiano criticato l’invito ad abbandonare
la stampa in una situazione di incertezza sulla conservazione dei materiali digitali. Ciò non è casuale; infatti il tema della conservazione è assolutamente centrale, dovendo assicurare non solo l’accesso alle fonti primarie e secondarie del diritto, ma anche alla letteratura giuridica, così come
per secoli le biblioteche hanno cercato di conservare libri e riviste, pur
combattendo con mancanza di spazi, problemi di umidità ed eventi di
varia natura che ne hanno seriamente compromesso la stabilità.
Mentre le Università americane devono far fronte ai costi editoriali
delle loro riviste giuridiche, che comunque godono del lavoro volontario
e non retribuito degli studenti senior, in Italia il mercato editoriale accademico soffre di un meccanismo perverso che si svolge in tre fasi: il ricercatore viene pagato dallo Stato per svolgere il suo lavoro, l’Ateneo di riferimento paga per far pubblicare il frutto delle sue ricerche, il Sistema
Bibliotecario acquista il prodotto finale. Per contrastare ciò recenti esperienze italiane di University press stanno cercando di riequilibrare il meccanismo, lasciando spazio ai giovani ricercatori talvolta privi di fondi, individuando i prodotti meritevoli di pubblicazione e utilizzando meccanismi
più attenti di valutazione e conseguente finanziamento, ma dal punto di
vista economico i risultati sembrano essere deludenti.
In questa fase di transizione, l’Università di Harvard ha da poco avviato una diversa politica di acquisti: la Biblioteca Giuridica acquisterà in formato cartaceo solo le pubblicazioni della Harvard Law School non disponibili in formato elettronico e delle quali debba essere istituzionalmente
l’Archivio deputato alla conservazione; tutte le altre riviste giuridiche che
siano disponibili nei repertori Jstor o Hein Online saranno acquistate in ver-


sione cartacea ma conservate solo per cinque anni. Molte altre biblioteche giuridiche americane stanno seguendo questo esempio o si stanno
decisamente muovendo vero l’on line integrale, sia per non acquistare più
nuove riviste, che comunque troverebbero in pacchetti globali, sia per trovare in aggregatori esterni i back files di periodici non posseduti.
5. IL PROBLEMA DELLA CONSERVAZIONE
L’adesione massiccia ad un modello digitale implica che il problema
della conservazione sia fondamentale e per questo motivo la LIPA (Legal
Information Preservation Alliance), fondata negli anni ’90 da un centinaio di
biblioteche giuridiche americane con l’obiettivo di garantire la gestione,
l’organizzazione e il management professionale necessari per preservare
l’informazione giuridica, ha prodotto nel 2005 il libro bianco “Preserving legal
materials in digital formats ”11, che individua alcune criticità di cui bisogna sempre tenere conto: l’obsolescenza delle attrezzature necessarie per l’archiviazione dei dati, per cui si raccomandano server di grande capacità, l’invecchiamento dei software utilizzati con conseguente preferenza da accordare a
sistemi e formati aperti, i cambiamenti culturali e organizzativi che potrebbero spingere i produttori di dati alla loro rimozione, l’attenzione quasi
esclusivamente rivolta al concetto di accesso senza una corrispondente visione dedicata alla conservazione. Non secondaria è inoltre la necessità di utilizzare linguaggi standard, come XML, al fine di superare i problemi legati al
formato PDF, che non supporta al meglio le azioni di searching e di linking, e
non garantisce la piena accessibilità a chi ha problemi di disabilità visiva.
Il ruolo dei bibliotecari può essere proprio quello di collaborare strettamente con le facoltà giuridiche per focalizzare tali problemi e trovare le
soluzioni più adatte, sia pure nella consapevolezza che le soluzioni per la
conservazione del digitale sono ancora tutte da testare: i progetti come
Portico e LOCCKS, le collezioni retrospettive di riviste a cura degli editori12, il ruolo strategico delle Biblioteche Nazionali e infine gli Archivi



Il libro bianco è disponibile in http://www.aallnet.org/committee/lipa/.
Lexis-Nexis, WestLaw, Jstor, HeinOnline sono gli aggregatori più importanti nel
mondo angloamericano; in Italia la casa editrice Giuffrè sta aumentando i contenuti della
banca dati De Iure, sia pure limitatamente alle proprie riviste.


istituzionali delle Università e degli Enti di ricerca possono segnare la
svolta definitiva del passaggio da un mondo chiuso e spesso autoreferenziale ad un universo della conoscenza aperto a tutti.
In questo contesto dinamico le biblioteche italiane hanno già molto
chiaro lo scenario futuro della comunicazione giuridica, pertanto le resistenze dell’accademia ed i comportamenti poco flessibili del mercato editoriale italiano dovranno necessariamente far posto a soluzioni più vicine
ai bisogni degli utenti e della collettività.

